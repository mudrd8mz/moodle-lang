<p align="center"><strong>"GIFT" formájú állományok importálása</strong></p>
<p>A GIFT a legkiterjedtebb importálási forma, mellyel a Moodle szöveges állományokból 
tesztkérdéseket képes beolvasni. Támogatja a feleletválasztós, igaz-hamis, 
kiegészítő, párosító és számjegyes kérdések használatát, 
továbbá az _____ beszúrását a "szókitöltő" forma esetén. 
A különféle kérdésfajták egyetlen szöveges állományban vegyesen 
használhatók, emellett a formátum támogatja egysoros megjegyzések, kérdésnevek, 
visszajelzés és százaléksúlyozású pontok használatát.</p>

    <p>A szöveges állomány kódolásának meg kell egyeznie a Moodle telepítése során 
    alkalmazott kódolással. Példát talál a kérdést tartalmazó szöveges 
    állományokra ezen a helyen: <a href="../../../../mod/quiz/format/gift/examples.txt">gift/examples.txt</a>.</p>

<h3>KÉRDÉSFAJTÁK</h3>

<p><u>Feleletválasztós:</u><br />
    Feleletválasztós kérdések esetén a helytelen válaszok előtt hullámjel (~) áll, 
    a helyes válaszokat az egyenlőségjel (=) előzi meg.</p>
    <pre>     Hányat lép a veréb egy évben? {~egyet ~sokat =egyet sem}</pre>
    <p>A <strong>szókitöltő</strong> forma automatikusan beszúr egy kitöltendő üres részt 
    (például így: _____) a mondat közepébe. A szókitöltő forma használata 
    esetén tegye a válaszokat oda, ahol az aláhúzás a mondatban megjelenik.</p>
    <pre>     A veréb  {~egyet =egyet sem ~sokat} lép egy évben.</pre>
    <p>Ha a válaszok a lezáró írásjel előtt jönnek, akkor a szókitöltő 
    formához az adott helyen megjelenik a kitöltés helyét jelző vonal. Minden kérdésfajta 
    megfogalmazható szókitöltő formában.</p>
    <p>A kérdések elválasztása üres sorral (kettős kocsi-vissza jel beszúrásával) 
    történik. Az egyértelműség érdekében a válaszok megadhatók külön 
    sorokban, sőt, a sorban beljebb kezdhetők. Például:</p>
    <pre>     Amerikában a hálaadás ünnepét november {
         ~második
         ~harmadik
         =negyedik
     } csütörtökén ünneplik.
     
     A japán betűk eredetileg mely országból származnak? {
         ~India
         =Kína
         ~Korea
         ~Egyiptom}</pre>

<p><u>Kiegészítő kérdésfajta:</u><br />
    Kiegészítő kérdésfajta esetén a válaszok mindegyike előtt egyenlőségjel (=) 
    szerepel, ez jelzi, hogy mindegyik válasz helyes válasz. A válaszokban nem szerepelhet hullámjel.</p>
    <pre>     Hányat lép a veréb egy évben?{=egyet sem =semennyit}

     Kétszer kettő egyenlő  {=négy =4}.</pre>
    <p>Amennyiben csak <u>egyetlen</u> helyes kiegészítő válasz van, akkor azt megadhatja a megelőző 
    egyenlőségjel nélkül is, feltéve, hogy nem keverhető össze az igaz-hamis fajtával.

<p><u>Igaz-hamis:</u><br />
    Ennél a kérdésfajtánál a válasz azt jelzi, hogy az adott megállapítás igaz, 
    avagy hamis. A választ {TRUE} vagy {FALSE}, rövidítve {T} vagy {F} [igaz, illetve hamis] formában adhatja meg.</p>
    <pre>     A veréb hármat lép egy évben.{F}

     A nap keleten kel fel.{T}</pre>

<p><u>Párosító:</u><br />
    A párosító párjai egyenlőségjellel (=) kezdődnek, elválasztónak a "->" jel 
    használatos. Legalább három párosítandó párt kell létrehozni.</p>
    <pre>     Párosító kérdés {
         =1. alkérdés -> 1. alválasz
         =2. alkérdés -> 2. alválasz
         =3. alkérdés -> 3. alválasz
         }
     
     Párosítsa az alábbi országokat és fővárosukat. {
         =Kanada -> Ottawa
         =Olaszország -> Róma
         =Japán  -> Tokió
         =India  -> Új-Delhi
         }</pre>
    <p>A párosító kérdések nem támogatják a visszajelzést és a 
    százalékosan súlyozott válaszokat.</p>

<p><u>Számjegyes:</u><br />
    A számjegyes kérdések válaszokat tartalmazó részének számjegyjellel (#) kell 
    kezdődni. A számjegyes válaszokban megadhat egy hibahatárt, melyet kettősponttal elválasztva a helyes 
    válasz után ír. Ha például a helyes válasz 1,5 és 2,5 közé eshet, akkor azt 
    így adja meg: <u>{#2:0,5}</u>. Ez azt jelenti, hogy egy 0,5-ös (azaz 1,5-től 2,5-ig terjedő) hibahatárt 
    megengedő 2 eredmény helyesnek tekintendő. Ha nem ad meg hibahatárt, akkor a rendszer azt nullának tekinti.</p>
    <pre>     Mikor született Ulysses S. Grant? {#1822}

     Milyen értéke van a pi-nek (3 tizedes értékig)? {#3,1415:0,0005}.</pre>
    <p>Opcionálisan a számjegyes válaszok megadhatók tartományként az alábbi formában: 
    {#<i>MinimálisÉrték</i>..<i>MaximálisÉrték</i>}.</p>
    <pre>     Milyen értéke van a pi-nek (3 tizedes értékig)? {#3,141..3.142}.</pre>
    <p>A Moodle böngésző felülete nem támogatja a többszörös számjegyes válasz 
    használatát, ugyanakkor a Moodle kódja és a GIFT támogatja ezt. Ily módon többszörös 
    számjegyes tartományt adhat meg, ami különösen hasznos lehet akkor, ha százalékosan súlyozott 
    pontozással kombinálja. Ha többszörös válaszadást használ, ezek elé - a 
    kiegészítő kérdéshez hasonlóan - egyenlőségjelet kell beszúrni.</p>
    <pre>     Mikor született Ulysses S. Grant? {#
         =1822:0
         =%50%1822:2}</pre>
    <p>Ne feledje, hogy mivel a Moodle böngészőjének grafikus felülete nem támogatja  a többszörös 
    válaszadást számjegyes kérdések esetén, ezért ezeket nem lehet a Moodle-ban megtekinteni vagy 
    szerkeszteni. Az első utáni számjegyes válaszok módosítására az egyetlen 
    lehetőség, ha kitörli az adott kérdést és újraimportálja (vagy valami 
    phpMyAdmin-hoz hasonló megoldást használ).</p>

<h3>OPCIÓK</h3>
    <p>Ezen alapvető kérdésfajtákon túl ez a szűrő a következő opciókat teszi 
    lehetővé: egysoros megjegyzés, kérdés neve, visszajelzés, valamint százalékosan 
    súlyozott válaszok.</p>

<p><u>Egysoros megjegyzés:</u><br />
    A szöveges állományba olyan megjegyzéseket írhat, amelyeket a Moodle nem importál. Ezzel 
    fejléceket vagy további információkat adhat meg a kérdésekkel kapcsolatosan. Minden 
    kettős visszaperjellel kezdődő sort (a tabulátorokat vagy szóközöket nem számítva) a 
    szűrő nem vesz figyelembe.</p>
    <pre>     // Alcím: Számjegyes kérdések alább
     Mennyi 2 meg 2? {#4}</pre>

<p><u>Kérdés neve:</u><br />
    A kérdésnek úgy adhat nevet, hogy először megírja, majd dupla kettőspontok közé 
    illeszti.</p>
    <pre>     ::A kanji eredete::A japán betűk eredetileg mely országból származnak? {=Kína} 
    ::Hálaadás ünnepe::Amerikában a hálaadás ünnepét november {
         ~második ~harmadik =negyedik} csütörtökén ünneplik.</pre>
    <p>Ha nem ad nevet a kérdésnek, akkor alaphelyzetben az egész kérdést névnek tekinti a rendszer.</p>

<p><u>Visszajelzés:</u><br />
    Az egyes válaszokhoz visszajelzést adhat meg a válaszok után egy számjel (#), majd a visszajelzés 
    begépelésével.</p>
    <pre>     Mi a válasz erre a feleletválasztós kérdésre?{
     ~rossz válasz#visszajelzésként hozzáfűzött megjegyzés a rossz válaszhoz
     ~egy másik rossz válasz#visszajelzésként hozzáfűzött megjegyzés ehhez a rossz 
     válaszhoz
     =jó válasz#Nagyon jó!}
     
     Hányat lép a veréb egy évben?{
     =egyet sem#kitűnő válasz!
     =semennyit#kitűnő válasz!}
     
     A veréb sokat lép egy évben.{FALSE#A veréb egyet sem lép, mert ugrik.}</pre>
    <p>Feleletválasztós kérdéseknél csak a tanuló által kiválasztott válaszra 
    vonatkozó visszajelzés jelenik meg. Kiegészítő kérdéseknél a visszajelzés csak 
    akkor jelenik meg, amikor a tanulók helyes választ adnak. Igaz-hamis kérdéseknél az importált 
    visszajelzést a rendszer elmenti, így az akkor jelez ki, ha a tanuló rossz választ választott. Ennek 
    megfelelően a fenti utolsó példánál a tanuló csak akkor látja a visszajelzést, ha 
    IGAZ volt a válasza.</p>

<p><u>Válaszok százalékos súlyozása:</u><br />
    Válaszok százalékos súlyozásával mind a feleletválasztós, mind a 
    kiegészítő kérdések esetén élhet. A válaszok százalékos 
    súlyozását úgy adhatja meg, hogy a hullámvonal (feleletválasztós 
    kérdéseknél) vagy az egyenlőségjel (kiegészítő kérdéseknél) 
    után százalékjelek között megadja a kívánt százalékos értéket  
    (például így:  %50%). Ezt az opciót kombinálhatja a visszajelzéshez fűzött 
    megjegyzésekkel.</p>
    <pre>     Nehéz kérdés.{~rossz válasz ~%50%fél kreditpontos válasz = teljes kreditpontos válasz}
          
     ::Jézus szülővárosa::Jézus Krisztus származási helye {
     ~Jeruzsálem#Ez egy fontos város volt, de a válasz rossz.
     ~%25%Betlehem#Ott született, de nem ott nevelkedett.
     ~%50%Galilea#Adjon pontosabb választ.
     =Názáret#Helyes! Jó válasz!}.
     
     ::Jézus szülővárosa:: Jézus Krisztus származási helye  {
     =Názáret#Helyes! Jó válasz!
     =%75%Názeret#Helyes, de hibás a helyesírása.
     =%25%Betlehem#Ott született, de nem ott nevelkedett.}</pre>
    <p>Ne feledje, hogy a két utolsó példa alapvetően ugyanaz a kérdés, az első 
    feleletválasztós, a második kiegészítő formában.</p>

    <p><font size="-1">Figyelje meg, hogy a válaszokhoz megadhat olyan százalékos súlyozást, amelyet a 
    böngésző mint felület NEM tesz elérhetővé. Az ilyen válaszokhoz rendelt súlyok 
    kiszámítása helyesen történik (az importálás során hozzárendelt 
    értéknek megfelelően), a tesztet megoldó tanuló számára pedig a szokásos módon 
    jelenik meg. Ugyanakkor az ilyen válaszsúlyok nem jelennek meg helyesen a tanár számára, amikor a Moodle 
    Kérdés szerkesztése menüjében végzi a szerkesztést. A legördülő menü 
    mindössze bizonyos rögzített értékeket enged meg, és ha a válaszsúly nem pontosan egyezik 
    meg az előre meghatározott értékek valamelyikével, akkor a kijelzés sem lesz pontos. Ha ilyen 
    kérdést szerkeszt a böngésző felületén keresztül, akkor a válaszhoz rendelt 
    súly a kijelzettre fog módosulni.</font></p>

<p><u>Több válasz:</u><br />
    A több választ tartalmazó opció feleletválasztós kérdések esetén 
    használatos, amikor a teljes kreditponthoz két vagy több választ kell kiválasztani. A több 
    választ lehetővé tevő opciót úgy kapcsolhatja be, hogy a több válaszhoz 
    részsúlyokat rendel, ugyanakkor egy válasznál sem engedi meg teljes kreditpont 
    hozzárendelését.</p>
    <pre>     Melyik két hónap következik egymás után? {
          ~%-50%március és május
          ~%50%május és június
          ~%50%szeptember és október
          ~%-50%február és április }</pre>

<p><u>Speciális karakterek ~ = # { } :</u><br />
    Ezek a szimbólumok <strong> ~ = # { } </strong> ennek a szűrőnek a működését 
    szabályozzák, ezért nem használhatók kérdések szövegében. Mivel ezeknek a 
    jeleknek speciális szerepe van ennek a szűrőnek a működését illetően, elnevezésük 
    "vezérlőkarakter." Néha azonban szükség lehet arra, hogy valamelyiküket - például egy 
    matematikai képletben - kérdésben használja. Ezt úgy oldhatja meg, hogy az adott vezérlőkaraktert 
    speciális jellel együtt írja. Mindössze annyit kell tennie, hogy a vezérlőkarakter elé egy 
    visszaperjel karaktert (\) ír. Így a szűrő tudni fogja, hogy mikor akarja az adott karaktert eredeti 
    jelentésében használni, és mikor szerepel vezérlőkarakterként. Például:</p>
    <pre>     Melyik válasz eredménye 5? {
          ~ \= 2 + 2
          = \= 2 + 3
          ~ \= 2 + 4  }

     ::GIFT vezérlőkarakterek::
     Az alábbiak közül melyik NEM vezérlőkarakter a GIFT importálási formátuma esetén? {
        ~ \~     # \~ vezérlőkarakter.
        ~ \=     # \= vezérlőkarakter.
        ~ \#     # \# vezérlőkarakter.
        ~ \{     # \{ vezérlőkarakter.
        ~ \}     # \} vezérlőkarakter.
        = \     # Helyes! \ (visszaperjel) nem vezérlőkarakter. DE,
                   használhatja vezérlőkarakterek eredeti jelentésben való használatának 
                   jelzésére.
     }</pre>
    <p>A kérdés feldolgozása során a visszaperjel törlődik, a Moodle nem tárolja.</p>

<p><u>Egyéb opciók:</u><br />
    Kiegészítő kérdések esetén úgy különböztetheti meg a kis- és 
    nagybetűs írásmódot, hogy az alábbi sorban a "0"-t "1"-re módosítja:<br />
    <tt>$question->usecase = 0; // Kis-/nagybetű figyelmen kívül hagyva</tt></p>
    <p>Egyéb opciókat érhet el, ha módosítja a <strong>gift/format.php</strong> 
    importálási szűrő kódját. </p>
<p></p>

<h3>KREDITPONTOK</h3>
    <p>Ennek a szűrőnek a kidolgozása a Moodle közösségének számos tagja által 
    végzett erőfeszítés eredménye. Eredetileg szókitöltős formátumra épült 
    Martin Dougiamas és Thomas Robb programkódja alapján. Paul Tsuchido Shew ezt a szűrőt 2003 decemberében 
    írta meg. A szűrőbe beépítette a közösség részéről egy robusztusabb 
    kérdésformára vonatkozóan érkezett javaslatokat. Az elnevezés a "General Import Format Technology" 
    [általános importálási formátum technológiája] kifejezésből alkotott 
    mozaikszó: GIFT.</p>
    <p><font size="-1">A GIFT-szűrő és annak dokumentációja Paul Tsuchido Shew munkája: http://ac.shew.jp. 
    Utolsó frissítés dátuma: 2004. február 27.</font></p>