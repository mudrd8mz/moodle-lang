<h1>Typy otázek</h1>



<p>Modul Přednáška v současnosti podporuje následující typy otázek:</p>



<ol>

<li><p><b>Otázky s výběrem odpovědí</b> Představují výchozí typ otázky; 

student vybírá odpověď z několika variant. Volba správné odpovědi 

"pustí" studenta na další stránky přednášky, volba odpovědi chybné nikoliv. 

Chybné varianty odpovědi se někdy nazývají <b>distraktory</b>; na jejich 

kvalitě hodnota celé otázky často závisí více než na znění otázky nebo na 

správné odpovědi.</p>



<p>Ke každé odpovědi může učitel připojit reakci. Pokud žádnou nepřipojí, 

studentovi se zobrazí výchozí reakce &quot;To je správná odpověď&quot;, resp. 

&quot;To je špatná odpověď&quot;.</p>



<p>U otázek s výběrem odpovědí může být správná více než jedna odpověď. 

Každé správné odpovědi může být přiřazena odlišná reakce, stejně jako skok 

na odlišnou (v lineární posloupnosti níže umístěnou) stránku přednášky. Bodové 

ohodnocení správných odpovědí se neliší, tj. z hlediska známkování není 

žádná odpověď &quot;správnější&quot; než jiná. Otázku je možné sestavit tak, 

že správné jsou všechny odpovědi a každá z nich může přenést studenta do jiné 

(níže umístěné) části přednášky.</p>



<p>Podtypem otázky s výběrem odpovědí je <b>otázka s výběrem více správných 

odpovědí</b>. Zde musí student vybrat všechny správné odpovědi. Součástí textu 

otázky může (ale nemusí) být informace o celkovém počtu správných odpovědí. 

Například otázka "Která z následujících osobností byla prezidentem USA?" tuto 

informaci neobsahuje, kdežto otázka "Vyberte ze seznamu dva prezidenty USA" ano. 

Počet správných odpovědí může sahat od 1 až do celkového počtu variant 

odpovědí. I při jedné správné odpovědi se však "otázka s výběrem více správných 

odpovědí" liší od "otázky s výběrem odpovědí", protože studentovi <b>dovoluje</b> 

vybrat více než jednu odpověď (a dopustit se tak chyby).</p>



<p>Také v tomto případě jsou správné odpovědi charakterizovány skokem na níže 

umístěné stránky přednášky a chybné odpovědi návratem na aktuální stránku nebo 

skokem na stránky umístěné výše. V případě více správných odpovědí by všechny 

odskoky měly vést na tutéž stránku (a u chybných odpovědí právě tak). Pokud 

tomu tak není, je učiteli na stránce přednášky zobrazeno výstražné hlášení. 

Reakce ke správným odpovědím by měla být uvedena u první správné odpovědi, 

reakce k chybným odpovědím potom u první chybné odpovědi. Reakce u ostatních 

odpovědí jsou ignorovány (bez upozornění).</p></li>



<li><p><b>Krátká odpověď</b> Student je vyzván k vložení krátkého textového 

řetězce, který se porovnává s jednou nebo více možnými odpověďmi. Lze zadat 

správné i špatné odpovědi, ke každé odpovědi lze připojit reakci. Pokud reakce 

není zadána, studentovi se zobrazí výchozí reakce &quot;To je správná 

odpověď&quot;, resp. &quot;To je špatná odpověď&quot;. Jestliže se studentova 

odpověď neshoduje s žádnou z definovaných odpovědí, považuje se odpověď za 

chybnou a studentovi se zobrazí výchozí reakce na chybnou odpověď.</p>



<p>Ve výchozím nastavení se při kontrole odpovědi nerozlišují malá a velká 

písmena, jejich rozlišování však lze volitelně aktivovat.</p></li>



<li><b>Pravda/Nepravda</b> V případě tohoto typu otázky jsou jen dvě možnosti 

odpovědi: "pravda" a "nepravda". Student je vyzván, aby vybral správnou možnost.

Tento typ otázky je vlastně &quot;otázkou s výběrem odpovědí&quot;, výběr je však 

v tomto případě omezen pouze na dvě možnosti.</p></li>



<li><p><b>Přiřazování</b> Přiřazování je široce použitelný typ otázky 

sestávající ze seznamu jmen nebo tvrzení, která je třeba správně přiřadit 

k položkám jiného seznamu. Například otázka &quot;Přiřaďte hlavní město 

k příslušnému státu&quot; obsahuje dva seznamy: "Japonsko, Kanada, Itálie" a 

"Tokio, Ottawa, Řím".<br />

Jeden ze seznamů může obsahovat duplicitní položky, je však třeba dbát, aby 

opakované položky byly skutečně identické. Například otázka &quot;Zařaďte tyto 

živočichy&quot; může obsahovat seznamy "vrabec, kráva, mravenec, pes" a "pták, 

savec, hmyz, savec".</p>



<p>Při vytváření tohoto typu otázek se položky prvního seznamu zapisují do pole 

Odpověď a položky druhého seznamu do pole Reakce (po vytvoření otázky budou oba 

seznamy označeny vhodněji). Pokud student přiřadí všechny položky správně, 

provede se skok uvedený u první položky. Chybné přiřazení vede k odskoku na 

stránku uvedenou u druhé položky. Otázka <b>neumožňuje</b> zadání reakcí učitele, 

studentovi je pouze sděleno, kolik položek přiřadil správně.</p>



<p>Narozdíl od otázek s výběrem odpovědí, u nichž se varianty odpovědí zobrazují 

v náhodném pořadí, <b>nejsou</b> v tomto případě položky prvního seznamu 

zamíchány, ale zobrazují se v pořadí, v jakém byly zadány. To umožňuje vytvářet 

otázky s pevným řazením. Příkladem může být otázka &quot;Seřaďte osobnosti vzestupně 

podle data narození&quot; se seznamy &quot;1., 2., 3., 4.&quot; a 

&quot;Longfellow, Lawrence, Lowell, Larkin&quot;. Položky druhého seznamu jsou 

před zobrazením pochopitelně zamíchány.</p></li>



<li><p><b>Numerické otázky</b> Tento typ otázky vyžaduje jako odpověď číslo. V 

nejjednodušší podobě je odpovědí pouze jediná hodnota, např. otázka &quot;Kolik 

je 2 plus 2?&quot; může mít odpověď 4, které je přiřazen skok na další 

stránku. Vhodnější je však stanovit jako odpověď interval, protože 

zaokrouhlování číselných hodnot při výpočtu může otázku proměnit v hru 

na náhodu. Pokud například otázka zní &quot;Kolik je 10&nbsp;/&nbsp;3?&quot;, je třeba 

zadat odpověď ve tvaru <b>&quot;Minimum:Maximum&quot;</b> (tj. dvě krajní hodnoty 

oddělené dvojtečkou). Je-li jako přijatelný interval zadáno 3.33:3.34, budou za 

správné přijaty odpovědi 3.33, 3.333, 3.3333 atd. &quot;Chybné&quot; odpovědi 

by byly např. 3.3 (menší než minimální hodnota) nebo 3.4 (větší než maximální 

hodnota).</p>



<p>Správných odpovědí může být zadáno více a mohou obsahovat jak přesné hodnoty, 

tak intervaly. Odpovědi jsou se studentovým řešením porovnávány v pořadí Odpověď 1, 

Odpověď 2 atd., takže je třeba dobře zvážit, v jakém pořadí uvedeme jednotlivé 

varianty odpovědí, aby se studentovi zobrazila nejpřiměřenější reakce. Například

otázka &quot;Kdy se narodil Larkin?&quot; může mít jednak přesnou odpověď 1922, 

a jednak interval 1920:1929 jako méně přesnou odpověď. Je zřejmé, že tyto 

odpovědi je třeba porovnávat v pořadí "1922", "1920:1929". K první odpovědi může

být připojena například reakce &quot;Přesně tak!&quot;, ke druhé pak &quot;Ano, 

jste ve správném desetiletí (přesně 1922).&quot;</p>

    

<p>Lze uvádět i chybné varianty odpovědi, opět je však třeba dát pozor a umístit 

je až za odpovědi správné. Například na otázku &quot;Kolik je 10&nbsp;/&nbsp;3?&quot; 

je třeba zařadit nejprve správnou odpověď 3.33:3.34 (např. s reakcí 

&quot;Správně!&quot;), a pak teprve chybnou odpověď 3:4; (např. s reakcí 

&quot;Nejste daleko, ale buďte přesnější.&quot;).</p></li>

</ul>



