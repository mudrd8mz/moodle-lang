<h1>Minimální počet otázek</h1>

<p>Tento parametr by měl učitel nastavit, jestliže přednáška obsahuje jeden
nebo více bodů větvení (rozcestníků). Jeho hodnota udává minimální počet otázek
pro výpočet hodnocení. Přitom však studenty <b>nenutí</b> takový počet otázek
skutečně zodpovědět.</p>

<p>Například: Jestliže tento parametr nastavíte na hodnotu 20, bude se při
výpočtu hodnocení předpokládat, že student prošel <b>nejméně</b> dvacet stránek
přednášky. Uvažujme případ studenta, který absolvuje pouze jednu pětistránkovou
větev přednášky a všechny otázky zodpoví správně. Poté se rozhodne přednášku
opustit (za předpokladu, že to nastavení přednášky umožňuje, tedy některý z
větvících bodů, kterými student prochází, nabízí možnost "Skočit na konec
přednášky"). Pokud by parametr Minimální počet otázek nebyl nastaven, hodnocení
by bylo "pět správných odpovědí z pěti", tedy 100&nbsp;%. Je-li však parametr
nastaven na hodnotu 20, celkové hodnocení bude sníženo na "pět správných
odpovědí z dvaceti", tedy 25&nbsp;%. Jiný student, který prošel všechny větve
přednášky, zhlédl řekněme 25 stránek a zodpověděl správně všechny otázky až na
dvě, získá hodnocení "23 z 25" , tedy 92&nbsp;%.</p>

<p>V případě, že parametr Minimální počet otázek použijete, měla by úvodní
stránka přednášky obsahovat zhruba takovouto informaci:</p>

<p>&nbsp;</p>

<blockquote>
  V této přednášce byste se měli pokusit zodpovědět alespoň <i>n</i> otázek.
  Chcete-li, můžete jich zodpovědět více. Pokud jich však zodpovíte méně, bude
  se při výpočtu hodnocení přesto předpokládat, že jste jich zodpověděli
  <i>n</i>.
</blockquote>
<p>

<p>Za "n" samozřejmě dosadíme skutečně nastavenou hodnotu.</p>

<p>Jestliže je parametr nastaven, studentům se zobrazuje informace o tom, na
kolik otázek již odpovídali a na kolik ještě odpovědět mají.</p>
