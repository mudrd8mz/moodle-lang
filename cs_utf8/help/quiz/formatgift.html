<h1>Import souborů ve formátu GIFT</h1>

<p>GIFT je nejkomplexnější z formátů pro importování testových úloh Moodlu z
textového souboru. Podporuje různé typy úloh: úlohy s výběrem odpovědí, s
krátkou tvořenou odpovědí, s odpovědí pravda/nepravda, numerické úlohy,
přiřazování, a také vložení _______ pro formát "vynechané slovo". V rámci
jednoho textového souboru lze použít více typů úloh a formát GIFT zároveň
umožňuje zadávat poznámky k úlohám, jména úloh, komentář k odpovědím a jejich
hodnocení v procentech.</p>

<p>Kódování vašeho textového souboru musí být UTF-8 (pokud nepoužíváte pouze
znaky sady ASCII). Příklad souboru s úlohami pro import najdete zde: <a href=
"<?php echo $CFG->wwwroot; ?>/question/format/gift/examples.txt">gift/examples.txt</a>.</p>

<h3>TYPY ÚLOH</h3>

<p><u>Úloha s výběrem odpovědí</u><br>
U úlohy tohoto typu jsou nesprávné odpovědi uvozeny vlnovkou (~) a správné
odpovědi rovnítkem (=).</p>
<pre>
     Kdo je pohřben v památníku na Vítkově?{~TGM ~Klement Gottwald =nikdo}
</pre>

<p>Zvláštní případ úlohy s výběrem odpovědí představuje formát "vynechané
slovo", který na místo hledaného slova ve větě automaticky vloží značku
vynechávky (_____). Varianty odpovědí se v zápisu úlohy "vynechané slovo"
uvádějí na místě, kde se má tato značka objevit.</p>
<pre>
     V památníku na Vítkově byl {~otráven =pohřben ~oddán} Klement Gottwald.
</pre>

<p>Když jsou varianty odpovědí uvedeny kdekoliv před závěrečným interpunkčním
znaménkem, vloží se na jejich místo automaticky značka vynechávky formátu
"vynechané slovo". V tomto formátu lze zapsat všechny typy úloh.</p>

<p>Jednotlivé otázky musí být v souboru odděleny jedním prázdným řádkem
(dvojité CR). Pro větší srozumitelnost můžete každou odpověď napsat na zvláštní
řádek a případně i odsadit. Příklad:</p>
<pre>
     Americký Den díkůvzdání se slaví { 
         ~druhý 
         ~třetí 
         =čtvrtý 
         } čtvrtek v listopadu.
     
     Z jaké země původně pochází japonské písmo? {
         ~Indie
         =Čína
         ~Korea
         ~Egypt}
</pre>

<p><u>Úloha s krátkou tvořenou odpovědí:</u><br>
U úlohy s krátkou tvořenou odpovědí jsou všechny odpovědi uvozeny rovnítkem
(=), které značí, že jsou všechny správné. Žádná odpověď nesmí být uvozena
vlnovkou.</p>
<pre>
     Kdo je pohřben v památníku na Vítkově?{=nyní již nikdo =nikdo} 

     Dvě a dvě se rovnají {=čtyřem =4}.
</pre>

<p>Pokud existuje pouze jedna správná odpověď, nemusí být uvozena rovnítkem.
Pozor ale na na záměnu s úlohou typu "pravda/nepravda".</p>

<p><u>Úloha pravda/nepravda</u><br>
U tohoto typu úlohy odpověď značí, zda je určité tvrzení pravdivé nebo
nepravdivé. V zápisu úlohy uvádíme odpověď v podobě {TRUE} nebo {FALSE}, nebo
zkráceně {T} a {F}.</p>
<pre>
     V památníku na Vítkově je pohřben Klement Gottwald.{F}

     Slunce vychází na východě.{T}
</pre>

<p><u>Přiřazování</u><br>
Dvojice správných odpovědí začínají rovnítkem (=) a jsou odděleny symbolem
"-&gt;". Musíte vytvořit alespoň tři páry odpovědí k přiřazení.</p>
<pre>
     Zadání úlohy. { 
         =otázka1 -&gt; odpověď1 
         =otázka2 -&gt; odpověď2 
         =otázka3 -&gt; odpověď3 
         } 

     Přiřaďte k následujícím zemím jejich hlavní města. {
         =Kanada -&gt; Ottawa
         =Itálie -&gt; Řím
         =Japonsko  -&gt; Tokio
         =Rakousko -&gt; Vídeň
         }
</pre>

<p>U úloh typu "přiřazování" nelze k odpovědím připojovat komentář ani stanovit
procentní hodnocení odpovědí.</p>

<p><u>Numerická úloha</u><br>
Odpověď u numerické úlohy musí začínat znakem křížku (#). U odpovědi lze
zároveň stanovit velikost přijatelné chyby, která se uvádí za správnou odpovědí
a odděluje se dvojtečkou. Pokud je například správná odpověď jakákoliv hodnota
z intervalu 1,5 až 2,5, zapíše se jako <u>{#2:0.5}</u>. To značí, že správná
odpověď je hodnota 2 s přijatelnou chybou 0,5 (tedy interval od 1,5 do 2,5).
Pokud není velikost chyby uvedena, předpokládá se, že je nulová.</p>
<pre>
     Kdy se narodil Tomáš G. Masaryk? {#1822}

     Jaká je hodnota pí (na tři desetinná místa)?{#3.1415:0.0005}.
</pre>

<p>Odpověď na numerickou úlohu může být zapsána také jako interval v
následující podobě: {#MinimálníHodnota..MaximálníHodnota}</p>
<pre>
     Jaká je hodnota pí (na tři desetinná místa)? {#3.141..3.142}.
</pre>

<p>Uživatelské rozhranní Moodlu nedokáže pracovat s více variantami odpovědi na
numerickou úlohu. Programový kód Moodlu i formát GIFT to však dovedou; toho lze
využít pro zadání několika číselných intervalů v rámci jedné odpovědi, zvláště
pak v kombinaci s procentním hodnocením jednotlivých variant. Pokud použijeme
více správných odpovědí, musí být v zápise odděleny rovnítkem (stejně jako u
otázek s krátkou tvořenou odpovědí).</p>
<pre>
     Kdy se narodil Tomáš G. Masaryk? {#
         =1822:0
         =%50%1822:2}
</pre>

<p>Vzhledem k tomu, že grafické uživatelské rozhraní Moodlu nedokáže pracovat s
více variantami odpovědi na numerickou úlohu, nelze je v Moodlu ani prohlížet,
ani upravovat. Chceme-li změnit druhou a další varianty odpovědi, nezbývá než
otázku odstranit a znovu ji importovat s novou, rozšířenou odpovědí (nebo
použít nástroj pro správu databáze, například phpMyAdmin).</p>

<h3>VOLBY</h3>

<p>Kromě těchto základních typů úloh nabízí filtr formátu GIFT další volby:
poznámky k úloze, jméno úlohy, komentář k odpovědím a hodnocení odpovědí v
procentech.</p>

<p><u>Poznámky k úloze</u><br>
Textový soubor může obsahovat i informace, které se nebudou vkládat do Moodlu.
Takto můžete úlohy opatřit např. nadpisy nebo dalšími informacemi. Filtr
ignoruje všechny řádky začínající dvěma lomítky (tabulátory a mezery před nimi
se neuvažují).</p>
<pre>
     // Podnadpis: Číselné úlohy
     Kolik je 2 plus 2? {#4}
</pre>

<p><u>Jméno úlohy</u><br>
Na začátku úlohy můžete určit její jméno, které musí být uzavřeno do dvojitých
dvojteček.</p>
<pre>
     ::Původ kandži:: Z které země původně pochází japonské písmo? {=Čína}

     ::Díkůvzdání:: Americký Den díkůvzdání se slaví {~druhý ~třetí =čtvrtý} čtvrtek v listopadu.
</pre>

<p>Jestliže jméno úlohy není určeno, použije se jako jméno celé její znění.</p>

<p><u>Komentář</u><br>
Ke každé odpovědi lze připojit komentář; připojuje se za odpověď a uvozuje se
křížkem (#).</p>
<pre>
     Která z těchto možností je správná?{
     ~chybná odpověď#komentář k chybné odpovědi 
     ~další chybná odpověď#komentář k této chybné odpovědi 
     =správná odpověď#komentář ke správné odpovědi}
     
     Kdo je pohřben v památníku na Vítkově?{
     =nyní již nikdo#výborně!
     =nikdo#výborně!}
     
     V památníku na Vítkově je pohřben TGM. {FALSE#Není a nikdy nebyl.}
</pre>

<p>U úloh s výběrem odpovědí se komentář zobrazí pouze k té variantě, kterou
student zvolí. U úloh s krátkou tvořenou odpovědí se komentář zobrazí jen v
případě, že student odpoví správně. U úloh pravda/nepravda se komentář zobrazí
pouze tehdy, jestliže student odpoví nesprávně. V posledním uvedeném příkladě
by se tedy komentář zobrazil pouze v případě, že by student zvolil odpověď
"pravda".</p>

<p><u>Procentní hodnocení odpovědí</u><br>
Procentní hodnocení odpovědí je k dispozici jak pro úlohy s výběrem odpovědí,
tak pro úlohy s krátkou tvořenou odpovědí. Procentní hodnocení se vkládá za
vlnovku (u úloh s výběrem odpovědí) nebo za rovnítko (u úloh s krátkou tvořenou
odpovědí), přičemž daný údaj o procentech je uzavřen mezi dvěma znaky "%"
(např. %50%). Toto nastavení lze kombinovat s komentáři k odpovědím.</p>
<pre>
     Složitá otázka.{~chybná odpověď ~%50%téměř správná odpověď =zcela správná odpověď} 

     ::Ježíšovo město::Ježíš Kristus byl z {
     ~Jeruzaléma#Jeruzalém je sice významné město, ale odpověď zní jinak.
     ~%25%Betléma#Zde se narodil, ale nevyrůstal.
     ~%50%Galileje#Je třeba být přesnější.
     =Nazaretu#Ano! Přesně tak!}.
     
     ::Ježíšovo město:: Ježíš Kristus byl z {
     =Nazaretu#Ano! Přesně tak!
     =%75%Nasaretu#Správně, ale pozor na pravopis.
     =%25%Betléma#Zde se narodil, ale nevyrůstal.}
</pre>

<p>Všimněte si, že poslední dva uvedené příklady obsahují tutéž otázku &ndash; poprvé
jako úlohu s výběrem odpovědí, podruhé jako úlohu s krátkou tvořenou
odpovědí.</p>

<p><font size="-1">Systém umožňuje zadat u variant odpovědi i procentní
hodnoty, které NENABÍZÍ uživatelské rozhraní Moodlu.</font> <font size=
"-1">Tyto hodnoty budou testem zpracovány správně (podle určení hodnot při
importu) a správně se také zobrazí studentům při řešení testu.</font>
<font size="-1">Nebudou se však zobrazovat správně učiteli, pokud bude úlohu
upravovat prostřednictvím uživatelského rozhraní (Úprava úlohy v modulu
Test).</font> <font size="-1">Rozbalovací nabídka totiž povoluje pouze několik
pevných hodnot, a pokud počet procent přesně neodpovídá ani jedné z nich,
nezobrazí se správně.</font> <font size="-1">Pokud budete upravovat podobnou
úlohu prostřednictvím uživatelského rozhranní, změní se procentní hodnota na
některou z přednastavených hodnot.</font></p>

<p><u>Určete formát textu úlohy</u><br>
Pro samotný text úlohy můžete určit jeden z volitelných textových formátů. V
současné době jsou k dispozici formáty <b>Moodle</b> (Moodle auto-formát),
<b>html</b> (Formát HTML), text (Čistě textový formát) a <b>Markdown</b>
(Formát Markdown). Zvolený formát určíte v hranatých závorkách přímo před
textem úlohy. <a href="help.php?file=textformat.html">Více o textových
formátech v Moodlu</a>.</p>
<pre>
[markdown]*Americký Den díkůvzdání* se slaví { 
       ~druhý 
       ~třetí 
       =čtvrtý 
     } čtvrtek v listopadu. 
</pre>

<p><u>Více odpovědí</u><br>
Možnost "Více odpovědí" se používá pro úlohy s výběrem odpovědí, u nichž musí
být označeny dvě a více odpovědí, aby student získal plný počet bodů. Možnost
bude povolena, pokud přidělíte dílčí procentní hodnocení více odpovědím, ale
zárověň zádné z nich neudělíte plné bodové ohodnocení.</p>
<pre>
     Kdo byl pohřben v památníku na Vítkově? { 
          ~Nikdo 
          ~%50%Klement Gottwald 
          ~%50%Představitelé komunistického režimu 
          ~TGM }
</pre>

<p>Povšimněte si, že žádná odpověď není uvozena rovnítkem (=). Součet bodů by
zároveň neměl překročit 100 %, jinak Moodle zobrazí chybové hlášení. Aby
student automaticky nezískal 100 % pouze tím, že označí všechny odpovědi, je
dobré nastavit pro nesprávné odpovědi záporné procentní hodnoty.</p>
<pre>
     Kdo byl pohřben v památníku na Vítkově? { 
         ~%-50%Nikdo 
         ~%50%Klement Gottwald 
         ~%50%Představitelé komunistického režimu 
         ~%-50% TGM }
</pre>

<p><u>Speciální znaky ~ = # { } :</u><br>
<b>Znaky ~ = # { }</b> slouží k řízení činnosti filtru a nelze je použít jako
součást textu úlohy. Protože tyto znaky vykonávají při řízení činnosti tohoto
filtru speciální funkci, nazývají se "řídicí znaky". V jistých případech je
však použití některého z těchto znaků nezbytné, např. pro zápis matematického
výrazu. Řešením tohoto problému je předejít interpretaci uvedených znaků jako
řídicích &ndash; před znak se v tom případě vloží zpětné lomítko (\); filtr jej pak
nebude považovat za znak řídicí a přepíše jej beze změny do textu úlohy.
Příklad:</p>
<pre>
     Který výraz je roven 5? {
          ~ \= 2 + 2
          = \= 2 + 3
          ~ \= 2 + 4  }

     ::Řídicí znaky formátu GIFT::
     Který z následujících znaků NENÍ řídicím znakem importního formátu GIFT? { 
        ~ \~      # \~ je řídicí znak.
        ~ \=      # \= je řídicí znak.
        ~ \#      # \# je řídicí znak.
        ~ \{      # \{ je řídicí znak.
        ~ \}      # \} je řídicí znak.
        = \       # Správně! \ (zpětné lomítko) není řídicí znak. ALE
              používá se, chceme-li řídicí znak použít v textu úlohy.
     }
</pre>

<p>Při zpracování úlohy se zpětné lomítko odstraní a v Moodlu se do textu úlohy
neuloží.</p>

<p><u>Další volby</u><br>
V úlohách s krátkou tvořenou odpovědí můžete nastavit rozlišování malých a
velkých písmen, pokud na následujícím řádku změníte "0" na "1":<br>
<tt>$question-&gt;usecase = 0;</tt> <tt>// Ignore case</tt></p>

<p>Další volby lze nastavit úpravou importního filtru gift/format.php.</p>

<p>&nbsp;</p>

<h3>PODĚKOVÁNÍ</h3>

<p>Formát GIFT a filtr pro jeho převod do Moodlu byl vytvořen díky spolupráci
řady tvůrců a uživatelů Moodlu. Jeho základem je formát "vynechané slovo", na
jehož tvorbě se podíleli Martin Dougiamas a Thomas Robb. Importní filtr
vytvořil v prosinci 2003 Paul Tsuchido Shew a zakomponoval do něj i připomínky
ostatních, které se týkaly hlavně rozsahu možností formátu. Jméno GIFT vzniklo
jako zkratka pro "General Import Format Technology"; to by ovšem byl příliš
dlouhý název pro tak jednoduchý filtr, proto se mu říká prostě GIFT.</p>

<p><font size="-1">Dokumentaci k formátu GIFT vypracoval Paul Tsuchido Shew,
http://ac.shew.jp. Poslední aktualizace proběhla 27. února 2004.</font></p>
